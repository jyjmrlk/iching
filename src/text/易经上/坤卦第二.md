二 坤卦
=======


[坤卦图片](../../pic/易经上/Iching-hexagram-02.svg)

坤。元，亨。利牝马之贞。君子有攸往，先迷后得主。利。西南得朋，东北丧朋。安贞吉。
-------------------------------------------------------------------------------
《彖》曰：至哉坤元！万物资生，乃顺承天。坤厚载物，德合无疆。含弘光大，品物咸亨。“牝马”地类，行地无疆。柔顺利贞。“君子”攸行，先迷失道，后顺得常。“西南得朋”，乃与类行；“东北丧朋”，乃终有庆。“安贞”之“吉”，应地无疆。
《象》曰：地势，坤，君子以厚德载物。

初六：履霜，坚冰至。
《象》曰：“履霜，坚冰”，阴始凝也。驯致其道，至坚冰也。

六二：直方大。不习无不利。
《象》曰：六二之动，直以方也。“不习无不利”，地道光也。

六三：含章可贞。或从王事，无成有终。
《象》曰：“含章可贞”，以时发也。“或从王事”，知光大也。

六四：括囊。无咎无誉。
《象》曰：“括囊无咎”，慎不害也。

六五：黄裳。元吉。
《象》曰：“黄裳。元吉”，文在中也。

上六：龙战于野。其血玄黄。
《象》曰：“龙战于野”，其道穷也。

用六：利用贞。
《象》曰：“用六”永贞，以大终也。
