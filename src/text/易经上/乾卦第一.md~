一 乾卦
=======

乾。元亨利贞。
-------------
《彖》曰：大哉乾元！万物资始，乃统天。云行雨施，品物流形。大明终始，六位时成，时乘六龙以御天。乾道变化，各正性命。保合大和乃利贞，首出庶物，万国咸宁。
《象》曰：天行，健。君子以自强不息。

初九：潜龙勿用。
《象》曰：“潜龙勿用”，阳在下也。

九二：见龙在田，利见大人。
《象》曰：“见龙在田”，德施普也。

九三：君子终日乾乾，夕惕若厉，无咎。
《象》曰：“终日乾乾”，反复道也。

九四：或跃在渊，无咎。
《象》曰：“或跃在渊”，进无咎也。

九五：飞龙在天，利见大人。
《象》曰：“飞龙在天”，大人造也。

上九：亢龙有悔。
《象》曰：“亢龙有悔”，盈不可久也。

用九：见群龙无首，吉。
《象》曰：“用九”，天德不可为首也。
